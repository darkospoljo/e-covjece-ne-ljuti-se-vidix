# e-covjece-ne-ljuti-se-vidix
Digitalna verzija poznate društvene igre Čovječe, ne ljuti se upravljana pomoću VIDIX mikroračunala

Što se tiče ideje za ime naše igre, tu je izbor bio vrlo lak jer smo se malo poigrali riječima i tako je nastala inačica e-čovječe, ne ljuti se. Značenje ovoga 'e' na početku je dvojako, ono se odnosi na elektronički aspekt igre, ali i na uzvik 'ej' i to se pokazalo kao dobar pogodak, što su nam potvrdili i naši prijatelji iz škole.
Budući da već neko vrijeme provodimo projekt u kojem digitaliziramo društvene igre hrvatskog i engleskog govornog područja odluka o tome što ćemo ovdje predstaviti pala je na ono što smo svi u timu smatrali najpopularnijom igrom svih vremena – Čovječe, ne ljuti se
Nakon istraživanja i dogovaranja Benjamin je povezao prikupljene informacije i dizajnirao tiskanu pločicu u programu KiCad te uspješno programirao igru. Ponosimo se time što je programski kod originalan te se primjer ovako izvedenog rješenja ne može pronaći na internetu.
Što se pravila igre tiče, igru smo programirali tako da je ona što sličnija originalnoj inačici s figuricama i kockom na ploči. Dakle, cilj igre je dovesti sve svoje figure od početka do kraja staze i zauzeti sve pozicije „u kućici“ prije protivničkih igrača. 
Igraju obično 2 do 4 igrača, a svaki od njih odabire boju figura. Mi smo se također odlučili za crvenu, žutu, zelenu i plavu, kako je to i u tradicionalnoj igri. Naša ploča također je podijeljena u četiri simetrična dijela i svaki igrač ima četiri figure s kojima igra, samo što se u našem slučaju, umjesto s figurama, pozicija igrača na ploči označuje LED svjetlom u boji određenog igrača. 
Na sredini polja, nalazi se kocka, odnosno LED polje koje se ponaša kao kocka za igranje. Bacanjem kocke upravlja se pomoću VIDI-X mikroračunala. VIDI-X i digitalna ploča povezani su pomoću ESP-NOW komunikacije (na ploči je zalemljen mikrokontroler ESP32-S3. Svaki igrač ima svoj VIDI-X za igranje, a cijelom igrom upravlja se gumbima kako je objašnjeno u videu. Na displayu VID-Xa ispisuje se naziv igre te će se ispisivati boja igrača koji je na redu za igranje.
Na početku igre igrači odlučuju tko će prvi baciti kockicu. To se može napraviti jednostavnim odabirom gumba za bacanje kockice te je prvi igrač onaj koji ima najviši broj bodova u bacanju. Igrači nakon toga, u smjeru kazaljke na satu, pritišću gumb za kockicu i pomiču svoje figure prema naprijed za broj koraka određen brojem na kockici i to tako da pritišću gumbe na VIDI-Xu.
Kao i u originalnoj verziji, ako igračeva figura dođe na polje koje već zauzima figura protivničkog igrača, ta figura se vraća u svoju kućicu i protivnička figura zauzima to mjesto, samo što se u našoj igri radi o LED svjetlu, a ne figuri. Što se posebnih pravila tiče, njih smo odredili na sljedeći način. Ako igrač dobije 6, ima pravo baciti kockicu ponovno i pomicati svoju figuru. Ako igračeva figura, odnosno LED svjetlo u njegovoj boji, završi na polju s figurom drugog igrača, igrač ima pravo "pojesti" tu figuru, tj. poslati je natrag u kućicu. Dakle, pobjednik je igrač koji prvi dovede sve svoje figure do kraja staze i zauzme sve ciljne pozicije.
